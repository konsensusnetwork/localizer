**HOOFDSTUK 8**

Exponentiële uitgaven

**Inleiding**

Elke goede boekhouder zal je vertellen dat er nóg een effectieve manier is om je begroting op orde te krijgen: minder uitgeven. Ik help je meteen uit de droom: de kans dat overheden hun begrotingen sluitend krijgen door minder uit te geven is nog vele malen kleiner dan de kans dat ze dit bereiken door de belastingen te verhogen.

Dit hoofdstuk omvat een onthullende onderbouwing waarom we gevangen zitten in een systeem dat volledig leunt op schulden. Overheden kunnen hun uitgaven niet beperken zonder dat dit leidt tot zeer ingrijpende economische, maatschappelijke en politieke gevolgen. Zonder een exponentiële toename van de overheidsuitgaven kan de verzorgingsstaat, en alles wat daarop lijkt, niet blijven bestaan.

**Verplichte uitgaven: de olifant in de kamer**

Decennialang vormden de bevolkingsgroei en productiviteitsstijging de ruggengraat van economische expansie. Inmiddels zijn economieën en hun overheden ingehaald door de realiteit en worden geconfronteerd met een ongekend snelle vergrijzing en een krimpende beroepsbevolking. Een trend die onontkoombaar leidt tot een explosie aan verplichte overheidsuitgaven. Dat woordje 'verplichte' is cruciaal. Het is simpelweg onmogelijk voor overheden om zóveel te bezuinigen dat de excessieve schuldenopbouw stopt. Maar wat houden die verplichte overheidsuitgaven eigenlijk in?

In de regel worden hier alle uitgaven bedoeld die een overheid moet doen ongeacht wie er regeert en los van de economische omstandigheden. Het zijn uitgaven die zijn ingebed in de samenleving, vastgelegd in permanente wetten en die niet jaarlijks kunnen worden goedgekeurd of verworpen. Vaak worden de verplichte uitgaven automatisch uitgekeerd. Denk bijvoorbeeld aan pensioenuitkeringen, zorgtoeslagen en inkomenssubsidies.

De twee belangrijkste categorieën van verplichte overheidsuitgaven zijn sociale voorzieningen en gezondheidszorg. Onder sociale voorzieningen vallen onder meer pensioenen, arbeidsongeschiktheidsregelingen, werkloosheids-uitkeringen en andere vormen van inkomensondersteuning, zoals bijstands-uitkeringen, kinderbijslag, huurtoeslagen en voedselhulp.

De uitgaven voor gezondheidszorg omvatten een breed palet aan kosten, zoals publieke zorg, ouderenzorg (bijvoorbeeld Medicare in de Verenigde Staten), ziekenhuis- en medicijnsubsidies en zorgtoeslagen. In sommige landen en regio's, waaronder de Europese Unie, vallen ook universele gezondheids-zorgsystemen, inclusief langdurige zorg, ouderenzorg en sociale ziektekosten-verzekeringen, onder deze categorie.

Het vraagt weinig fantasie om te begrijpen dat de verplichte uitgaven aan gezondheidszorg en sociale voorzieningen hard oplopen in een vergrijzende samenleving. Steeds minder werkenden kunnen de kosten van steeds meer ouderen bij lange na niet opvangen. Deze uitgaven zijn nu al astronomisch en lopen de komende decennia heel hard op. Volgens het Congressional Budget Office (CBO) bedroegen de verplichte uitgaven voor de Amerikaanse federale overheid, Washington dus, in het fiscale boekjaar 2024, 4,1 biljoen, ofwel 4.100 miljard Amerikaanse dollars. In totaal gaf de Amerikaanse overheid in die periode \$6.800 miljard uit. Het aandeel van de verplichte uitgaven komt daarmee uit op 60% van de totale overheidsuitgaven. Aan bijna twee derde van de totale uitgaven kan de Amerikaanse overheid zonder rigoureuze wetswijzigingen dus weinig veranderen.

![](media/image1.png){width="6.263888888888889in" height="3.9166666666666665in"}

Die \$4.100 miljard is gelijk aan ongeveer 14% van het Amerikaanse BBP. Dat is bijna vier keer zoveel als de uitgaven aan defensie, justitie, onderwijs en transport samen. Per inwoner bedragen de verplichte overheidsuitgaven \$12.000. Voor een gezin met vier personen is dat dus bijna \$50.000 per jaar, een kwart meer dan het modale Amerikaanse gezinsinkomen.

De belangrijkste getallen van het CBO staan echter niet in de fiscale jaaroverzichten, maar in 'The Long-Term Budget Outlook'. Dat is een jaarlijkse analyse van de Amerikaanse begroting voor de komende dertig jaar. Eén kernvoorspelling is dat de verplichte uitgaven, gestuwd door gezondheidszorg, stijgen van 14% naar ruim 16% van het BBP. De verplichte uitgaven van de Amerikaanse federale overheid nemen zowel in absolute als relatieve zin toe. Dat betekent vrijwel zeker grotere begrotingstekorten en een nog grotere schuldenberg. Die extra tekorten zijn bovendien structureel omdat de verplichte uitgaven vastliggen en niet zomaar kunnen worden aangepast. Andere uitgaven, die niet verplicht zijn, komen hierdoor onder druk te staan.

**De kosten van vergrijzing**

Vergelijkbaar met belastingstelsels is de gezondheidszorg vaak een complex systeem en lastig tussen landen te vergelijken. Zo zijn er significante verschillen in welke kosten de overheid en de bevolking betalen. Bovendien is de scheidslijn tussen gezondheidszorg en sociale voorzieningen niet altijd duidelijk. Uitgaven die in sommige landen onder gezondheidszorg vallen, tellen in andere landen mee als sociale voorzieningen.

De meeste EU-landen bieden universele gezondheidszorg, waarin vrijwel iedereen toegang heeft tot medische zorg. Deze systemen worden grotendeels gefinancierd door belastinginkomsten en verplichte sociale premies. Een pluspunt van zo'n universeel systeem is dat medische zorg relatief efficiënt wordt ingezet, waardoor de totale kosten worden gedrukt. Bijvoorbeeld omdat overheden direct onderhandelen met zorgaanbieders en medicijnfabrikanten of de kosten aan banden leggen via wetgeving. De centralisatie van gezondheidszorg betekent uiteraard ook dat vooral overheden de rekening betalen.

Het driejaarlijkse 'Ageing Report' van de Europese Commissie bevestigt dit. Het is een van de belangrijkste strategische commissierapporten en bevat langetermijnramingen voor overheidsuitgaven aan pensioenen, zorg en onderwijs in de EU tot 2070. Tussen 2014 en 2019 gaf de EU in totaal (dus overheden, bedrijven en huishoudens samen) ongeveer 8,5% van het BBP uit aan gezondheidszorg. Dat getal is exclusief de kosten van langdurige zorg die door de Europese Commissie als aparte categorie worden beschouwd. Niet vreemd: het is immers een studie naar de invloed van vergrijzing. Na 2019 gingen de uitgaven mede door corona omhoog tot ruim boven de 9% van het BBP. In elk van de jaren tussen 2014 en 2021 namen de EU-overheden zo'n 80% van de zorguitgaven voor hun rekening. De kosten van de gezondheidszorg zijn gigantisch, zo'n €1.400 miljard in 2021. Door de opzet van het systeem rekenen de EU-overheden hiervan dus het grootste deel af.

In China geldt het tegenovergestelde. Na de dood van Mao Zedong (1976) raakte de collectief georganiseerde gezondheidszorg in verval. Symbool voor dit systeem stonden de zogenoemde 'blotevoetendokters', zorgverleners die op grote schaal zonder volledige medische opleiding goedkope gezondheidszorg leverden aan Chinese landbouwcommunes. In de jaren zestig en zeventig woonde 80% van de Chinese bevolking op het platteland. Mao stelde dat de gezondheidszorg niet alleen de steden moest bedienen, maar juist ook 'de boeren, werkers en soldaten'.

Na het uiteenvallen van het Maoïstische zorgsysteem in de jaren tachtig, begon China pas eind jaren negentig met de wederopbouw van een publiek gezond-heidssysteem. Dat bestaat vandaag de dag uit een fragmentarisch geheel van landelijke en stedelijke programma's met grote ongelijkheden. Hoewel alle Chinezen tegenwoordig verzekerd zijn, blijft het eigen risico hoog. Chinese huishoudens betalen bijna een derde van hun totale zorgkosten zelf. Grofweg drie keer zo veel als in Westerse economieën.

In het kader van verplichte uitgaven is van belang dat China actief het publieke zorgsysteem verder uitbouwt. Het vijfjarenplan, China's belangrijkste economische en sociale ontwikkelingsplan, investeert miljarden om de dekking, efficiëntie en toegankelijkheid van zorg te verbeteren. Ondertussen vergrijst China in recordtempo. Tussen 2020 en 2040 verdubbelt het aantal 65+'ers, wat betekent dat de zorgpiek nog moet komen.

Je kunt China's zorgsysteem vergelijken met een S-curve, waarbij een langzame start wordt gevolgd door snelle groei die uiteindelijk afzwakt door verzadiging. Zo'n groeipad kun je als een 'S' tekenen. De combinatie van een omvangrijker zorgstelsel en vergrijzing betekent dat China aan de vooravond staat van een exponentiële stijging van de zorgkosten. De basis is gelegd: vrijwel iedereen is verzekerd en er wordt fors geïnvesteerd in zorginfrastructuur. De echte stijging begint pas wanneer meer ouderen gebruik gaan maken van het systeem. Zodra China het steile stuk van de S-curve bereikt, zullen de overheidsuitgaven, net als de zorgkosten, exponentieel stijgen.

Om dit wat concreter te maken: volgens de World Health Organization (WHO) lagen de zorgkosten in China in 2022 op 672 Amerikaanse dollar (\$672) per hoofd van de bevolking. Ter vergelijking, in Duitsland respectievelijk de Verenigde Staten lagen de kosten op \$6.182 en \$12.434 per inwoner. Het zal een tijd duren voordat de Chinese zorgkosten in de buurt komen van die van Duitsland, laat staan de Verenigde Staten. Het gat is echter dusdanig groot dat zelfs met de hoge eigen bijdragen deze kostenpost de komende decennia zwaar op de Chinese begroting gaat drukken.

De grafiek hiernaast toont de trend in gezondheidszorgkosten in de grote economische blokken. Met uitzondering van India nemen de zorgkosten als percentage van het BBP overal toe. Dat betekent dat de zorgkosten sneller groeien dan de economie, hetgeen terug te zien is in de overheidsfinanciën. Dat effect wordt bovendien versterkt doordat overheden de gezondheidszorg meer centraliseren naarmate de vergrijzing toeneemt.

![](media/image2.png){width="6.256944444444445in" height="3.9097222222222223in"}

Overheden hebben weinig andere keus. De ouderdomsafhankelijkheidsratio rijst de pan uit. Minder werkenden kunnen al die ouderen eenvoudigweg niet onderhouden. Ze leveren niet genoeg belasting- en premie-inkomsten op. Overheden moeten daarom kiezen: of het tekort vullen met extra schuld of de gezondheidszorg versoberen. Ook al zijn de zorgkosten een van de grootste verplichte uitgaven, de kans is nihil dat overheden via deze weg hun tekorten zullen verkleinen. Integendeel, de schattingen van de Europese Commissie en het CBO geven aan dat de zorgkosten voortdurend verder oplopen.

**De oneindige kosten van de verzorgingsstaat**

Waar de Verenigde Staten de kroon spannen als het gaat om de zorgkosten, zo is Europa de onbetwiste leider van de dure verzorgingsstaat. De meeste eurolanden kennen een omvangrijke, door de overheid gefinancierde lappendeken van vaste bijdragen, subsidies en uitkeringen om een minimale levensstandaard te garanderen. Sociale voorzieningen vormen zonder twijfel de kern van dit systeem.

De definitie van 'sociale bestedingen' van de Europese Unie leert dat deze uitgaven veel omvangrijker zijn dan gezondheidszorg: 'Sociale beschermingsuitkeringen (social protection benefits) zijn overdrachten aan huishoudens, in geld of natura, bedoeld om hen te ontlasten van de financiële gevolgen van een reeks fundamentele risico's en behoeften. Deze omvatten onder meer arbeidsongeschiktheid, ziekte, ouderdom, overlijden van een kostwinner, gezinslasten, werkloosheid, huisvesting en sociale uitsluiting.'

Dat is een hele mond vol en een lange lijst van uitgaven waarvan wederom overheden veruit het grootste deel voor hun rekening nemen. In 2023 besteedden EU-overheden €3.300 miljard, ofwel 19,2% van hun BBP aan sociale voorzieningen. Dat is bijna tweeënhalf keer zo veel als de totale zorgkosten en liefst 40% van de totale overheidsuitgaven van de Europese Unie. Zo ziet een verzorgingsstaat er dus uit.

Hoewel de categorie 'ouderdom' een beetje staat weggemoffeld in de definitie is het met afstand de grootste kostenpost. Van die uitgaven aan sociale voorzieningen van 19% van het BBP ging in 2023 meer dan de helft (10,4% van het BBP) richting ouderdom. Binnen de categorie ouderdom is er wederom sprake van een duidelijke 'winnaar' die het overgrote deel van de kosten voor zijn rekening neemt: pensioenen.

De dominantie van de categorie ouderdom binnen het totale kostenplaatje van de sociale voorzieningen is niet onverwacht, maar wel verontrustend. Waar veel mensen denken dat de kosten van vergrijzing vooral tot uiting komen in de uitgaven aan gezondheidszorg, is de relatie met de uitgaven aan sociale voor-zieningen vele malen sterker. Aangezien de vergrijzing de komende decennia versnelt, is het geen hogere wiskunde om te voorspellen waar deze verplichte uitgaven heen gaan. Niettemin zijn er weinig mensen die echt goed bevatten hoe massaal sociale voorzieningen gaan doorwegen op de overheidsuitgaven.

**De Franse kostenmuur**

Om dit helder te krijgen, kijk ik nog een keer naar Frankrijk. Met totale uitgaven aan sociale voorzieningen van meer dan 30% van het BBP en een uitgebreid systeem van pensioenen, uitkeringen en zorg is het land een van de meest uitgesproken verzorgingsstaten van Europa. Uit de grafiek valt af te lezen dat die huidige 30%+ van het BBP nu al van buitencategorie is. Andere landen zitten nog niet zó hoog. Toch gaat dit percentage de komende decennia oplopen tot niveaus die zonder enige twijfel leiden tot acute vragen over de houdbaarheid van de Franse verzorgingsstaat. Het heeft er alle schijn van dat die onbetaalbaar wordt.

![](media/image3.png){width="6.256944444444445in" height="3.9097222222222223in"}

Laat ik die uitspraak weer aan de hand van wat getallen onderbouwen. Het uitgangspunt is het verband tussen vergrijzing enerzijds en de verplichte uitgaven aan sociale voorzieningen anderzijds. Als indicator voor vergrijzing geldt hier de mediane leeftijd in Frankrijk. De mediane leeftijd is de leeftijd waarbij de helft van de bevolking jonger is en de andere helft ouder. Met andere woorden, het is precies de middelste waarneming als je de leeftijden van alle Franse inwoners op een rijtje zet van laag naar hoog. De mediaan is minder gevoelig voor uitschieters dan het gemiddelde. Stel een land heeft tien inwoners. Negen inwoners zijn 25 jaar en één inwoner is 75 jaar. Dan is de mediane leeftijd 25 jaar. Dat is de leeftijd die de gerangschikte rij doormidden deelt. De gemiddelde leeftijd is 30 jaar, omhooggetrokken door die ene inwoner van 75 jaar oud, al is er dus niemand daadwerkelijk zo oud.

Met behulp van de mediane leeftijd kan de relatie tussen vergrijzing en de lasten van sociale voorzieningen in kaart worden gebracht. In de grafiek op de volgende pagina staat de leeftijd van de Franse bevolking afgebeeld op de horizontale as en de Franse overheidsuitgaven aan sociale voorzieningen als percentage van het BBP op de verticale as. De reeks begint in 1980. Om een zo goed mogelijk beeld te krijgen, neem ik het gemiddelde over een periode van drie jaar dat telkens een jaar opschuift. Dus de leeftijd en uitgaven over de periode 1980-1982, 1981-1983, enzovoort.

Uit de grafiek volgt dat de relatie tussen leeftijd en de uitgaven aan sociale voorzieningen positief is. Tegenover een hogere leeftijd, rechts op de horizontale as, staan hogere overheidsuitgaven aan sociale voorzieningen. Bij een jongere bevolking, links op de horizontale as, zijn de uitgaven lager. Hoe ouder de bevolking, hoe groter de lasten van de sociale voorzieningen voor de Franse overheid.

![](media/image4.png){width="6.256944444444445in" height="3.9097222222222223in"}

In de grafiek staat ook een formule weergegeven: '1,4393 \* x - 25,798'. Die 'x' staat voor de mediane leeftijd. Als je de mediane leeftijd weet, kun je met deze formule de overheidsuitgaven aan sociale voorzieningen schatten. Daarnaast staat de R² of R-kwadraat weergegeven. Dit is een belangrijke statistiek die weergeeft hoe sterk het verband is tussen de twee variabelen, met een waarde tussen 0 en 1. Als de R-kwadraat '0' is, is er geen enkel verband tussen de variabelen, en als de R-kwadraat '1' is, dan is het verband juist 'perfect'. In dat geval kun je als je één variabele weet, de andere exact berekenen aan de hand van de formule. Een R-kwadraat van 0,84, zoals in de grafiek staat vermeld, betekent dat het verband in deze grafiek bijzonder sterk is. Met de mediane leeftijd in Frankrijk kun je de overheidsuitgaven aan sociale voorzieningen behoorlijk nauwkeurig schatten.

Hoe sterker de relatie is tussen twee variabelen, hoe beter je ermee kunt voorspellen. Als je weet wat de mediane leeftijd in Frankrijk over tien jaar is, kun je accuraat bepalen hoe hoog de uitgaven aan sociale voorzieningen dan zullen zijn. Uit Hoofdstuk 2 kwam al naar voren dat de Verenigde Naties betrouwbare schattingen afgeven voor de mediane leeftijd. Ze verrichten elk jaar een uitgebreide analyse van de toekomstige mediane leeftijd in verschillende landen op basis van factoren als geboorte- en sterftecijfers, levensverwachting, migratie en trends in gezondheid en bevolkingsgroei.

De Verenigde Naties verwachten dat de mediane leeftijd in Frankrijk over tien jaar ligt op 43,4 jaar, een stijging van 1,8 jaar ten opzichte van de huidige mediane leeftijd. Met deze schatting is het een kwestie van invullen. De formule in de grafiek voorspelt bij een toename van de mediane leeftijd naar 43,4 jaar dat de Franse uitgaven aan sociale voorzieningen oplopen tot 37% van het BBP. Een stijging dus van vijf procentpunten ten opzichte van het huidige percentage.

De kostenmuur waar Frankrijk tegenaan kijkt, kan zomaar nog steiler zijn. In plaats van de leeftijd kun je ook de ouderdomsafhankelijkheidsratio als verklarende factor gebruiken voor de uitgaven aan sociale voorzieningen. Die ratio weerspiegelt immers hoe de groep werkenden, die ooit het grootste deel van de sociale voorzieningen betaalden, steeds kleiner wordt, terwijl de groep die afhankelijk is van die voorzieningen, ouderen, hard groeit. Als de ouderdomsafhankelijkheidsratio stijgt, kun je ervan uitgaan dat de uitgaven aan sociale voorzieningen dat ook doen.

De Franse relatie tussen de ouderdomsafhankelijkheidsratio en de uitgaven aan sociale voorzieningen is wederom sterk, zij het iets minder uitgesproken vergeleken met leeftijd als verklarende variabele (R-kwadraat van 0,7). Met een schatting van de Europese Unie voor de Franse ouderdomsafhankelijkheidsratio over tien jaar, voorspelt het verband tussen beide variabelen dat de sociale voorzieningen oplopen tot 43% van het BBP. Dat zou een toename zijn van elf procentpunten ten opzichte van het huidige niveau. Weliswaar is die uitkomst iets minder zeker dan de voorspelling op basis van leeftijd, het is desondanks vrijwel 100% zeker dat de Franse uitgaven aan sociale voorzieningen over tien jaar nog veel hoger zullen zijn.

De reden dat ik zo uitgebreid stilsta bij de statistische verbanden en uitgaven-schattingen, niet meteen het meest spectaculaire leesvoer, is omdat ze bijzonder illustratief zijn voor de uitdagingen die overheden van vergrijzende landen te wachten staan. Neem de geschatte stijging van de uitgaven aan sociale voorzieningen in Frankrijk van 32% naar 37% van het BBP omdat de Fransen steeds ouder worden. Als verder alles hetzelfde blijft en de Franse overheid die toename met schuld moet dichten, dan stijgt het begrotingstekort dus ook met die vijf procentpunten.

Dat klinkt misschien niet schokkend, maar dat is het wel degelijk. Denk nog even terug aan de fiscale houdbaarheidskloof: het begrotingsoverschot dat landen moeten forceren om aan alle verplichtingen te kunnen blijven voldoen zonder dat de staatsschuld verder oploopt. Uit de cijfers van de Europese Commissie in Hoofdstuk 6 kwam naar voren dat de Franse kloof gelijk is aan 5,5% van het BBP. Als alleen de sociale voorzieningen al leiden tot een extra begrotingstekort van 5%, dan is die schatting veel te voorzichtig. Uiteraard ontwikkelen de uitgaven aan sociale voorzieningen zich niet in een vacuüm. Maar dat maakt het beeld niet bepaald mooier. Een snelle blik op de zorgkosten roept het ongemakkelijke gevoel op dat de exponentieel stijgende kosten van vergrijzing uiteindelijk veel hoger zullen zijn dan waarmee de meeste economen en politici rekening willen houden.

Dat verklaart meteen het politieke onvermogen in Frankrijk. De keuze om juist dit land hier centraal te zetten is geen toeval. Frankrijk is een schoolvoorbeeld van een snelvergrijzende verzorgingsstaat waarin de druk op de overheid zo groot is dat die voortdurend leidt tot spanningen en instabiliteit. De enige manier om de economische en politieke druk van de ketel te halen, is om de schulden toch weer op te laten lopen. Met nog meer twijfels over de schuldenhoudbaarheid als gevolg. Mocht je nog altijd de hoop hebben dat Frankrijk in 2029 een begrotingstekort aflevert dat voldoet aan het Verdrag van Maastricht, dan is het nu toch echt tijd om die te laten varen.

Tot slot: waar Frankrijk een toonaangevend voorbeeld is van de onbetaal-baarheid van de verzorgingsstaat, zien we in veel grote economieën een vergelijkbaar beeld. De verplichte uitgaven aan sociale voorzieningen nemen een steeds groter deel van de economie én de overheidsbegrotingen in. Je kunt dat ook andersom uitleggen: door vergrijzing worden huishoudens steeds afhankelijker van bijdragen van de overheid. Werkenden kunnen die kostenstijging niet bijbenen en dus moeten overheden steeds meer bijspringen. De Amerikaanse Economic Innovation Group heeft dat doeltreffend in kaart gebracht in het onderzoek 'The Great Transfer-mation'. Hieruit blijkt dat het persoonlijk inkomen van Amerikanen in de meerderheid van de lokale gemeenschappen voor meer dan 25% bestaat uit subsidies vanuit de overheid. Vijftig jaar geleden was dat een zeldzaamheid.

**Discretionaire uitgaven**

Het is even doorzetten, we hebben nog wat meer cijfers om door te nemen. Die zijn van essentieel belang om te begrijpen dat het schuldgedreven systeem niet kan veranderen zonder dat we vergaande sociale keuzes maken. Iets wat beleidsmakers in de regel liever vermijden.

Waar beleidsmakers, op papier, wél ruimte hebben om de begroting te sturen zijn de discretionaire overheidsuitgaven. Dat zijn uitgaven die periodiek door het parlement of congres moeten worden goedgekeurd en die als zodanig niet als 'verplicht' worden bestempeld. Denk daarbij aan uitgaven aan onderwijs, veiligheid, transport, cultuur, wetenschap en defensie.

Dat zijn zware maatschappelijke posten. Het is daarom des te opvallender dat hun aandeel binnen de totale overheidsuitgaven relatief klein is. In de eerdere grafiek van het CBO viel af te lezen dat discretionaire uitgaven in 2024 amper een kwart uitmaakten van de totale Amerikaanse overheidsuitgaven (\$1,8 biljoen op \$6,8 biljoen). In de EU vertegenwoordigen onderwijs, veiligheid, cultuur en wetenschap samen 15% van de totale overheidsuitgaven. In Japan, waar de verplichte uitgaven aan sociale voorzieningen het hardst stijgen van alle grote economieën, is het beeld niet anders. Al zouden overheden flink in deze posten snijden, het zou onvoldoende zijn om de escalerende verplichte uitgaven te compenseren.

De woorden 'al zouden' zijn hier bewust gekozen. Ik vermoed dat de meeste lezers bij het bekijken van de lijst met discretionaire overheidsuitgaven nou niet meteen zoiets hebben van 'zo, dat zijn overduidelijke zaken waar flink op kan worden bezuinigd'. In de praktijk is een groot deel van deze uitgaven zo verweven met de fundamenten van onze samenleving, dat er feitelijk geen ruimte is om ze structureel te verlagen.

Neem onderwijs als voorbeeld. In vergrijzende economieën, gekenmerkt door een krimpende beroepsbevolking, is een goede opleiding doorslaggevend om de laatste intrinsieke bron van groei, productiviteit, niet ook kopje onder te laten gaan. Minder opleiding leidt bovendien tot grotere ongelijkheid en eerder tot sociale onrust. Voor veiligheid geldt dat politieke keuzes zelden nog écht vrijwillig zijn. Met meer polarisatie neemt de noodzaak toe om méér middelen uit te trekken voor openbare orde, cyberveiligheid en terrorismebestrijding.

Investeringen in transport en infrastructuur worden ook vaak als 'discretionair' gepresenteerd, echter de economische realiteit nuanceert dit. Het zijn de bekende, en tegelijkertijd feitelijke verhalen, over de decennialange onderinvesteringen in bruggen, spoorwegen en het wegennet die de economische groei beperken. Het snijden in uitgaven aan transport en infrastructuur ligt vanwege de directe relatie met de economische groei niet meteen voor de hand. Helemaal niet als je het 'multiplier-effect' van deze uitgavenpost meeneemt.

Het multiplier-effect geeft aan in welke mate een euro of dollar aan investering uiteindelijk meer oplevert dan die ene euro of dollar zelf. Bijvoorbeeld, een lokale overheid laat een brug bouwen die twee delen van een stad met elkaar verbindt. Een bouwbedrijf krijgt de opdracht om de brug te bouwen, koopt materialen en machines en huurt extra mensen in. Die nieuwe werknemers geven hun loon uit aan hun woning, de boodschappen, een avondje uit eten of een mooie vakantie. De brug zorgt ervoor dat mensen sneller op hun werk zijn, dat files verminderen en bedrijven beter bereikbaar worden. Bovendien kan de lokale overheid besluiten tol te heffen op de brug voor extra inkomsten. Zo zorgt één investering voor een keten van economische effecten die samen het multiplier-effect bepalen.

In China en India begrijpen ze de infrastructuur-multiplier maar al te goed. In veel opkomende landen vormen 'discretionaire' uitgaven aan infrastructuur vaak de ruggengraat van de economische groei. Immers, het gaat in die landen niet om een brug om te verbinden of te vervangen, maar om voor het eerst bruggen, spoorlijnen en wegen aan te leggen met een enorm positieve invloed op de economische groei. We hebben ook in het recente verleden talloze voorbeelden gezien van hoe China terugvalt op investeringen in industrie en infrastructuur als het economisch tegenzit. Deze investeringen zijn nauwelijks discretionair en zorgen voor meer druk op de begroting en een snelle schuldenaccumulatie.

**De grens aan goede uitgaven!**

Uitgaven met een hoge multiplier lijken een inkoppertje in een wereld met een structureel tekort aan economische groei. Aangezien die wereld vol zit met schuld, is zelfs dat geen zekerheid. Goede schuld waar Alexander Hamilton naar verwees, bestaat eenvoudigweg niet meer.

Het CBO concludeerde in een rapport uit 2021, met de ambitieuze titel 'Effects of Physical Infrastructure Spending on the Economy and the Budget Under Two Illustrative Scenarios,' dat infrastructuuruitgaven leiden tot meer groei en belastinginkomsten, mits ze niet met extra schulden zijn gefinancierd. In hun eerste scenario worden de investeringen gefinancierd door bezuinigingen elders, met als resultaat een hogere productiviteit én een licht dalend begrotingstekort. Maar in het tweede scenario, waarin de infrastructuuruitgaven worden betaald met behulp van leningen, stijgen de schulden en rentelasten sneller dan de opbrengsten. De economische multiplier-winst verdwijnt door hogere kosten van de schuld en verminderde ruimte voor private investeringen.

Op een gegeven moment is de schuld zó hoog, dat zelfs de meest zinvolle investering de balans niet meer positief krijgt. Dan heeft zelfs het bouwen van bruggen geen zin meer.

**Voorbij discretionair**

Ik heb twee belangrijke categorieën van discretionaire overheidsuitgaven nog niet genoemd. Om de eenvoudige reden dat ze, vooral op mijn continent, Europa, niet meer discretionair zijn. Het betreft klimaat en energie, en defensie.

**Klimaatkosten**

Klimaat is een 'hot topic' ook als het gaat om overheidsbegrotingen. In naam zijn klimaatinvesteringen en -kosten discretionair, maar in werkelijkheid inmiddels sterk verweven met nationale en internationale regelgeving, klimaatwetten en verdragen. Opvallend is dat overheden, wederom vooral in Europa, nauwelijks rekening houden met onzekerheid, iets wat in de economie en wetenschap juist heel gebruikelijk is. Klimaatveranderingen worden gepresenteerd als voldongen feit zonder onzekerheidsmarge met steeds grotere uitgaven als resultaat. In Europa heeft klimaatbeleid meer weg van een religie dan een economisch-maatschappelijk thema.

In plaats van weloverwogen besluitvorming, rekening houdend met andere belangrijke thema's, wordt klimaat vaak vooropgesteld, zelfs wanneer een solide onderbouwing ontbreekt. Bij elke afwijking ten opzichte van de langetermijndoelen, hoe onrealistisch ook, gaan de klimaatuitgaven omhoog om 'bij te sturen'. Brussel is hier de overtreffende trap. Voor de periode 2021-- 2027 heeft de EU ruim €578 miljard, meer dan 30% van haar begroting, gereserveerd voor klimaatgerelateerde uitgaven. Via allerlei programma's wordt geïnvesteerd in groene technologieën, duurzame mobiliteit en energie-efficiënte gebouwen. Klimaatdoelstellingen zijn ingebed in alle beleids-domeinen van de EU waarvan niet of nauwelijks kan worden afgeweken. Lopen de doelstellingen gevaar, dan gaan de klimaatbegrotingen verder omhoog, zelfs wanneer de afwijkingen niet worden verklaard door de geleverde inspanningen. Volgens de Europese Commissie zijn tot 2030 jaarlijks minstens €620 miljard aan extra groene investeringen nodig om aan de klimaatdoelen te voldoen.

Uiteraard moet het overgrote deel van die extra uitgaven door overheden worden opgehoest. 'Gelukkig' bieden de Europese begrotingsregels uitzonderingen voor groene investeringen. Daar mogen wél extra schulden voor worden gemaakt. Daarmee is de cirkel rond. Klimaatuitgaven zijn in Europa allesbehalve discretionair, stijgen explosief en worden hoofdzakelijk door overheden gefinancierd. De begrotingen moeten daarom wel worden opgerekt met een verdere stijging van de schuldenratio's als voorspelbaar resultaat. 'Rinse and repeat' (spoelen en herhalen), zouden de Amerikanen zeggen.

In andere delen van de wereld worden klimaatdoelen minder ideologisch benaderd, waardoor de uitgaven een meer discretionair karakter hebben. China investeert massaal in schone energie, maar vooral vanuit een economisch oogpunt. In Europa wordt de markt voor elektrische auto's inmiddels gedomineerd door China. Energie wordt gezien als bron van economische groei en dus is het goed om er zo veel mogelijk van te hebben. Daarom investeert China zowel in groene als bruine energie. Het exact tegenovergestelde van Europa waar ondanks de sterke afhankelijkheid van Russische energie, kerncentrales en gasvelden werden gesloten.

In de Verenigde Staten hangen klimaatuitgaven sterk af van wie er aan de macht is. Onder president Biden is met de Inflation Reduction Act (IRA) een klimaatpakket van bijna \$370 miljard uitgerold, gericht op belastingvoordelen, subsidies en investeringen in schone energie, elektrische voertuigen en netwerken. Deze aanpak is voor een deel gebaseerd op economische prikkels: bedrijven en huishoudens krijgen een financieel voordeel als ze vergroenen. Daarmee zijn klimaatuitgaven een discretionair instrument. Bij een politieke machtswisseling, zoals de herverkiezing van Trump, kunnen deze financiële voordelen en uitgaven worden ingetrokken of beperkt. In tegenstelling tot Europa blijft het klimaatbeleid in de Verenigde Staten een instrument van fiscale politiek.

**Defensie -- van vredesdividend naar de facto verplicht**

Officieel zijn defensie-uitgaven een discretionaire begrotingscategorie. Uitgaven waarvoor periodiek politieke steun is vereist. Een 'herclassificatie' naar verplichte uitgaven zou echter niet misstaan. Sinds de Russische invasie van Oekraïne schuift defensie in een razend tempo op richting een de facto verplichte uitgavenpost. Zeker in Europa, waar defensie decennialang een ondergeschoven kindje was, staan politici plotseling in de rij om hogere uitgaven structureel in de begroting te verankeren.

![](media/image5.png){width="6.256944444444445in" height="3.9097222222222223in"}

Structureel hogere defensie-uitgaven: het zou een duidelijke trendbreuk zijn met het verleden. Nadat de Koude Oorlog begin jaren negentig ten einde kwam, kelderden de uitgaven aan defensie. Beleidsmakers en politici waren er als de kippen bij om dit 'vredesdividend' te incasseren en die vrijkomende middelen te besteden aan verplichtingen zoals gezondheidszorg en sociale voorzieningen. Hiermee duwden ze de moeilijke vragen over de houdbaarheid van die verplichtingen handig voor zich uit.

Zelfs de annexatie van de Krim door Rusland in 2014, achteraf bezien meer dan een teken aan de wand, maakte defensie geen prioriteit voor beleidsmakers. Tijdens de NAVO-top in Wales in 2014 lieten de lidstaten stellig optekenen dat een verenigd, vrij en vreedzaam Europa fundamenteel was ondermijnd. In reactie daarop spraken ze af om minimaal 2% van hun BBP aan defensie uit te geven. Een loze belofte: van die uitgaven kwam weinig terecht. Duitsland gaf in 2014 amper 1% van zijn BBP uit aan defensie en dat zou in de vijf jaar erna niets veranderen. In 2023 zat Duitsland nog altijd een half procentpunt af van de doelstelling waaraan het zich tien jaar eerder had gecommitteerd.

Helaas moet er tegenwoordig vaak eerst iets naars gebeuren voordat de status quo wordt doorbroken. Politici zijn door de tijd heen steeds reactiever geworden, een eigenschap die je moeilijk positief kunt noemen. Voor Europa was er een oorlog op het eigen continent en een boze man in Washington nodig om in beweging te komen. Amerikaans president Trump gaf tijdens zijn verkiezingscampagne meermaals aan het NAVO-doel van 2% van het BBP aan defensie-uitgaven te zien als ondergrens. In 2023 besteedde de Verenigde Staten ruim 3% van het BBP aan defensie. Begin 2024 zei hij tijdens een verkiezingsspeech dat hij NAVO-landen die te weinig uitgeven niet zou verdedigen bij een Russische aanval.

Een jaar later haalde zijn vicepresident, JD Vance, op de jaarlijkse Munich Security Conference keihard uit naar Europa. Hij stelde onder meer dat Europese landen onvoldoende investeren in hun eigen veiligheid en te afhankelijk zijn van de Verenigde Staten. Hij benadrukte dat de meeste Europese landen niet beschikken over legers die hun eigen grondgebied adequaat kunnen verdedigen. Het is zeker de moeite waard om de speech van Vance eens te bekijken. De ongemakkelijke en verontwaardigde gezichten in de zaal terwijl Vance uithaalt naar het mislukte beleid van Europa zijn veelzeggend.

De opmerking van Trump over het verdedigen van een NAVO-land bij te lage defensie-uitgaven was overigens in strijd met de kern van het verbond: artikel 5. Een aanval op één lidstaat wordt beschouwd als een aanval op alle lidstaten. Dat neemt niet weg dat een groeiende groep Europese politici, gevoed door het voortslepende conflict in Oekraïne en de verschuiving in de Amerikaanse buitenlandpolitiek, beseft dat defensie-uitgaven flink opgeschroefd moeten worden. Dit is de reden dat de EU 'Readiness 2030' heeft opgetuigd. Oorspronkelijk had EU-president Von der Leyen dit plan, schijnbaar in haar eentje, 'ReArm Europe' genoemd. Dat vonden verschillende lidstaten echter toch nét wat te gortig. De nadruk moet liggen op de paraatheid en strategische autonomie van de EU, en minder op het mobiliseren van de wapens.

Om dat te bereiken vraagt Readiness 2030 om €800 miljard aan defensie-uitgaven over een periode van vier jaar. Afgerond is dat 5% van het BBP van de EU. Dat is fors. Waar komt dat geld vandaan? Je voelt hem al aankomen: lenen. Van de €800 miljard komt €650 miljard uit extra leenruimte van de lidstaten, verkregen door de EU-begrotingsregels te versoepelen. De overige €150 miljard bestaat uit leningen gegarandeerd door de EU-begroting voor onder andere luchtverdediging, artillerie, drones, cybercapaciteit en logistiek. Dat raakt een uiterst gevoelig politiek onderwerp, de zogenoemde Eurobonds: gezamenlijk uitgegeven obligaties van EU- of eurolanden waarbij ze collectief aansprakelijk zijn voor de schulden. Gaan Duitsland en Nederland, landen die hun schulden bij uitzondering níet hebben laten oplopen, hun kredietwaardigheid op het spel zetten ten gunste van de Eurozone?

Het patroon is evident. Alle extra uitgaven, zoals die aan defensie, worden geleend en vereisen een verruiming van de begrotingsregels met een voorspelbaar resultaat: nog meer schuld. Dit is precies hoe een schuldgedreven economie werkt. Hoewel Europa momenteel het epicentrum is van de noodzaak tot hogere defensie-uitgaven, zal de rest van de wereld niet achterblijven. De geopolitieke spanningen stapelen zich op: de relatie tussen de Verenigde Staten en China verslechtert, met meer onrust rond Taiwan. Rusland blijft een risico en het is lastig voor te stellen hoe een einde aan de conflicten in het Midden-Oosten eruit zou zien.

Dat roept de vraag op of we naar een nieuwe versie van het 'guns or butter' model gaan. Gedwongen door torenhoge schulden en uit hun voegen barstende begrotingen moeten overheden in principe kiezen tussen defensie, veiligheid en wapens (guns) enerzijds en educatie, infrastructuur en zorg (butter) anderzijds. Maar omdat die keuze als een onmogelijke opdracht wordt ervaren, bewandelt menig beleidsmaker altijd weer het pad van meer schuld. Helemaal in een tijd waarin zowel geopolitieke spanningen als polarisatie oplopen. Geen keuze is ook een keuze: voor nóg meer schuld.

**Rentelasten**

Wie schuld zegt, zegt rente. Geld lenen is in beginsel niet gratis. Met een overheersende dynamiek van maximale belastingtarieven, stijgende verplichte uitgaven, het loslaten van begrotingsdiscipline en de onophoudelijke aanwas van schuld worden rentelasten een cruciale factor om het geheel overeind te houden.

Rentelasten worden vaak als aparte uitgavencategorie geclassificeerd, wat niet wegneemt dat hier onmiskenbaar sprake is van verplichte uitgaven. Bedrijven en huishoudens die hun rente niet betalen, gaan failliet. Overheden die hun renteverplichtingen niet nakomen, vinden niemand meer die ze geld leent. Door de rentelasten als separate categorie op te voeren, wordt duidelijk hoeveel de kosten van schuld op de begroting en economie drukken. En zoals zal blijken, liggen ze ten grondslag aan 'De Grote Herbalancering' van beleggings-portefeuilles wereldwijd.

**Kostenexplosie**

Terug naar The Long-Term Budget Outlook van het CBO. De voorspellingen uit deze publicatie worden door vele instanties en onderzoeksbureaus gebruikt voor verdere analyse. Zo ook het vooraanstaande Committee for a Responsible Federal Budget. In een aantal blogs wijst het comité erop dat de Amerikaanse rentelasten 'gaan exploderen'. In 2025 komen de rentelasten voor de Amerikaanse overheid naar schatting uit op 3,2% van het BBP, een record. Dat vertaalt zich in meer dan een biljoen dollars, meer dan het totale BBP van Nederland, Turkije of Zwitserland. De Amerikaanse overheid geeft in 2025 meer geld uit aan het betalen van rente dan aan defensie.

![](media/image6.png){width="6.256944444444445in" height="3.9097222222222223in"}

Na 2025 lopen de rentelasten in 30 jaar op tot 5,4% van het BBP. Dat is een extra jaarlijks begrotingstekort van 2,2% van het BBP, wederom uitgaande van de veronderstelling dat al het andere gelijk blijft. Het Committee for a Responsible Federal Budget voorspelt vervolgens dat in 2045 de gemiddelde rente op de Amerikaanse staatsschuld boven de BBP-groei uit zal komen. Met andere woorden, vanaf dat jaar geldt volgens Domar's formule dat r \> g (rente hoger dan groei) en dat de Amerikaanse schuld onhoudbaar wordt. Het comité formuleert het als: 'The average interest rate on debt will exceed the economic growth rate by 2045, sparking the beginning of a debt spiral.' Een schuldenspiraal dus. Dat voorspelt weinig goeds, en dan lijken de groeivoorspellingen van het CBO nog best rooskleurig.

In Japan en de meeste eurolanden liggen de rentelasten als percentage van het BBP aanzienlijk lager dan in de Verenigde Staten. Toch betekent het niet dat deze landen er beter voor staan. Frankrijk betaalt in 2025 rentelasten van ongeveer 2% van zijn BBP en dat loopt de komende jaren op. Als je bedenkt dat de potentiële BBP-groei van Frankrijk amper 1% is en bovendien daalt, zien die ogenschijnlijk lage rentelasten er toch heel wat minder comfortabel uit. Voor Italië, dat zonder het exceptionele beleid van de ECB bijna vijftien jaar geleden weer de lire als munt zou hebben gehad, komen de rentelasten uit op een kleine 4% van het BBP. Dat verhoudt zich tot een potentiële economische groei nog lager dan die van Frankrijk. Met een schuldenratio van de Italiaanse overheid van 135% is het antwoord op de vraag of de Italiaanse schuldenberg houdbaar is zonder blijvende hulp makkelijk te geven.

In Japan liggen de rentelasten op minder dan 1% van het BBP. In de jaren na de coronacrisis was dat bijna nul, als gevolg van het buitengewone beleid van de Japanse centrale bank. Is het toeval dat een van 's werelds oudste economieën, met een krimpende bevolking, bijna geen groeipotentieel en veruit de grootste schuldenberg, toch het minste aan rente betaalt?

Tot slot nog één keer terug naar de Verenigde Staten. In de figuur op de linker pagina is goed te zien dat de netto rentelasten steeds dominanter worden binnen de Amerikaanse overheidsuitgaven en leiden tot een steeds groter begrotingstekort. In 2055 gaat naar verwachting 20% van de overheidsuitgaven naar rentebetalingen. De Amerikaanse overheid moet dan van elke vijf dollar er één besteden aan de (her)financiering van schuld. De rente-uitgaven zijn zo groot, dat alleen al hierdoor de staatsschuld oploopt met nog hogere rentelasten als gevolg. Dat is de schuldenspiraal waarin landen terecht komen als hun economische groei niet meer toereikend is om hun schulden in het gareel te houden.

**Een onaangename optelsom**

Als je de laatste drie hoofdstukken samenneemt, wordt pijnlijk duidelijk dat overheden wereldwijd een oneerlijke strijd voeren. Vergrijzing, uitgeputte belastinggrondslagen, exploderende kosten voor zorg en sociale zekerheid, nieuwe verplichte uitgavencategorieën en snelstijgende rentelasten zetten overheden met de rug tegen de muur.

Het idee dat met de juiste discipline begrotingen op orde te brengen zijn, is hopeloos achterhaald. Overheden zouden jaar in, jaar uit gigantische primaire begrotingsoverschotten moeten afdwingen om de schulden niet verder op te laten lopen. Alleen radicale besluiten die de levensstandaard hard raken en een golf van maatschappelijke en politieke spanningen veroorzaken, kunnen dit op papier bewerkstelligen.

Wat resteert, is een spiraal van oplopende tekorten, meer schuld en stijgende rentelasten. Is er dan niets wat die spiraal kan doorbreken? Doorbreken is waarschijnlijk te veel gevraagd, maar de laatste grafiek laat goed zien wat de sleutel is om de schuldenhoudbaarheid zo lang mogelijk te rekken.
